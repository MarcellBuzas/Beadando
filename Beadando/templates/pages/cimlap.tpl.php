<br><br><br>
<h2>A Hortobágyi Természetvédelmi Egyesület</h2>
<p>
<img src=./images/bem1.jpg>
A Hortobágy Természetvédelmi Egyesület 1993 júniusában alakult Balmazújvárosban azzal a céllal, hogy a Hortobágyi Nemzeti Parkkal együttműködve,
illetve az állami természetvédelem munkáját kiegészítve természet- és madárvédelmi tevékenységet folytasson a védett és nem védett területeken,
továbbá elősegítse a madárvédelmi munkákat és növelje a madártani felmérések intenzitását a tágabb értelemben vett Hortobágy (kistáj) területén.
Az akkori aszályos éveket figyelembe véve a partimadarak (Charadriiformes) megmentéséért és állományuk gyarapításáért vizes élőhelyek létesítését tűztük ki elsődleges célul.
Eredeti célunk, amely azóta csak kissé módosult a hortobágyi élőhelyek és madárvilág teljes értékű védelme az itt tevékenykedő gazdálkodók,
természetvédő szervezetek és az ifjúság együttműködésével, továbbá degradálódott, de még értékes élőhelyek rekonstrukciója, rehabilitációja és új vizes élőhelyek kialakítása.
A HTE koncepciójában meghatározott célkitűzések megvalósítását általában három-öt alkalmazott és 30-60 szakmában járatos önkéntes végzi.
</p>
<br><br>
<h2>Főbb tevékenységek</h2>
<p>
<img src=./images/bem2.jpg>
Szikes tavi és szikes mocsárréti élőhely-rekonstrukciók kialakí­tása és kezelése degradálódott területeken.
Vizes élőhelyek létrehozása és kezelése mezőgazdasági műve­lésre alkalmatlan és különösebb természeti értéket nem hordozó terü­leteken (felhagyott rizsföldek, kubikok, felhagyott libanevelők).
Mezőgazdasági vállalkozások által telepített, a túzok (Otis tarda) védelme szempontjából fontos növénykultúrák támogatása.
Fészkelő és Vonuló Madarak Monitoring Programjának működ­tetése és az adatok publikálása (pl. A Hortobágy madárvilága című könyvben).
Gyakorlati (téli etetés, műfészkek kihelyezése, fészekőrzés) és elméleti (állandó kiállítás, oktatás, kiadványok) ragadozómadár-védelem a Hortobágyon.
Globálisan veszélyeztetett fajok – vékonycsőrű póling (Nume­nius tenuirostris), vörösnyakú lúd (Branta ruficollis) és kis lilik (Anser erythropus) – védelmi koncepciójának kidolgozása és azok gyakorlati alkalmazása a Hortobágyon.
Diákok ökológiai szemléletű oktatása és nevelése.
Védelmi munkákat elősegítő kutatások.
Az egyesület kezelésében levő területek hosszú távú fenntartása saját állatállomány segítségével.
A balmazújvárosi Nagy-szik és Magdolna-puszta pusztai és vizes élőhely-rehabilitációja.
Kézikönyv megjelentetése A Hortobágy madárvilága címmel, amely a hortobágyi ornitológiai kutatások eddigi eredményeit ötvözi, bemutatja a fészkelő, valamint a vonuló madárfajokat és állománynagyságukat, illetve elterjedésüket is részletesen taglalja.
A kézikönyv megjelenése után 2003-tól éves madártani összefoglaló megjelentetése a Hortobágyi Nemzeti Parkkal közösen, Paludicola címmel.
</p>
<br><br>
<h2>Vizes élőhelyek</h2>
<p>
<img src=./images/él2.jpg>
Egyesületünk megalakulása óta az egyik legfontosabb programunk a hortobágyi vizes élőhelyek újraélesztése, rekonstrukciója valamint természetvédelmi szempontú kezelése és fenntartása. Fő célunk a degradált, csatornázott és sok helyen rizstelepekké alakított mocsárrétek és ürmös-szikes puszták visszaállítása, és a kubikgödrök, libanevelők és libatartással tönkretett legelők megmentése. Ezeket az elpusztított,tönkretett élőhelyeket természetvédelmi szempontból értékes vizes élőhelyekké alakítjuk, ahol lehetőséget biztosítunk az élővilág bemutatására és megismerésére is.
Elsőként a Karácsonyfoki-tavat hoztuk létre 1995-ben. Egy megvásárolt rizstelep helyén egy tízhektáros szikes tavi jellegű területet alakítottunk ki, főleg a gulipánok fészkelési igényei szerint, és további 50 hektáron hoztunk létre változatos vizes élőhelyet bíbicek, godák és piroslábú cankók számára.
1999-2000-ben a Karácsonyfoki-tavat tovább bővítettük, amely során a szikes tavi jellegű élőhelyek nagyságát további hét hektárral növeltük, illetve háziállatok legeltetésével biztosítottuk a terület hosszú távú fenntarthatóságát. 2001-től a terület kezelését átvette a Hortobágy Közalapítvány.
Valószínűleg egy ősi tiszai folyómederből alakult ki a Kis-Jusztus mocsárrét, amelyet újraélesztettünk (140 ha), egy tízhektáros részen pedig szikes tavi jellegű terület kialakítását végeztük el 1995-ben.
</p>
<br><br>